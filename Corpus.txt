ዘቢቡን ገዝቼ ይዤ ስጠብቀው
ቄሱ እጣኑን ወስዶ ካፈር ደባለቀው

ዐሥራ ሁለት ጥጃ ታስሮ ከደጅሽ
ወተት ብዬ ስሞት ምነዋ ጨከንሽ

እህል የመሰለኝ በሩቁ ሳየዉ
አሁን ቀረብ ብል ለካ ያሳር ነዉ

እየበዛ ሄደ ዘንድሮስ በራቸው
እንግዲህ ንጉሡ ምን ራሥ አላቸው

ውሃ አጠጪ ጠፍቶ ከምንጃር ሰው ሁሉ
ያቺ የኔ አበባ እረገፈች አሉ

ዕቃ ተሸክሜ ያለመጠን ከብዶኝ
እኔን ካንተ በቀር የለም ያዋረደኝ

ዘግቼ ቆልፌ የተውሁትን እልፍኝ
ከፍተሸ መቆየትሽ በጣም አሳዘነኝ

የሆዴ መዳኒት ለኔ እናቴ ነች
መድኋኒቱን ምሳ ታበላኛለች

አኖራት ነበረ በክብር በተድላ
ባልጋ ሄደችብኝ እኔ ምን ልበላ

እርጥብ የነበሩ ከውሃ ሲወጡ
አሁን እደጃችን መጠጥ ብለው መጡ

እስቲ ዝምድናህን ቆጥረህ ንገረኝ
ከወንድም አንተ ነህ ትዝ የምትለኝ

እስቲ ጠይቁልኝ ወንድሜን
ደሞ አገርሽቶት እንደሆን

እስከ ዛሬ ድረስ መች ዐወቅሁ ዝናሽን
ገና ዛሬ ሰማሁ ሸንኮራ መሆንሽን

አዲስ አበባ ላይ ቡና ቢወደድ
ከጅማ ሰው ካለ ይመጣል በግድ

=====================

አንጥረኛው ብዙ በቴዎድሮስ ቤት፣
ባላልቦ አደረጉት ይህን ሁሉ ሴት፡፡

አኖራት ነበረ በክብር በተድላ፣
ባልጋ ሄደችብኝ እኔ ምን ልበላ፡፡

አወይ ባለጌነት እግዜርን ማማረር፣
ሌላ ሰው ይመስል እናት አለማፈር

አው ብትል ዥቦ መች እፈራሃለሁ፣
እኔንም ና ብላኝ ከበሯ ቁሚያለሁ

አውሬ ተነሥቶ ከበለሳ፣
አጋዘንና ድፋርሳ፣
ድፋርሳውማ ምን አለን፣
አጋዘን ጨረሰን

አኖረው ነበረ ከሰው ሁሉ ንቄ፣
ባላባት መሆኑን እኔ የት አውቄ

አክርማ ለመቅጨት ሲነሡ ሲወድቁ፣
መወጠን ነው እንጂ መስፋትም አያውቁ፡፡
አዋዜው በዛና ምላስህን ተኮሰው፣

አነካክቶ መብላት አታውቅም እንደ ሰው
አውራ ዶሮ ጭሮ እኽልሽን ሲያፈሰው፣
እሽ አለማለትሽ የሚገርም እኮ ነው

አውሬ እናድን ብሎ ጎጃሜ ተጣራ፣
ምናልባት ሰው ቢሆን እኔስ ሆዴ ፈራ፡፡

አዝማሪና ዶሮ የላቸው አዝመራ፣
ታበላቸዋለች እናታቸው ጭራ

አያስፈልገንም የማዘን ብድር፣
ብዙ ማዘን አለ ባገራችን ዱር፡፡

አያችሁልኝ ወይ ይህን ዐይነት ግፍ፣
ተጉዘን ተጉዘን ስንደርስ አፋፍ፣
እኔ ሴቷ ቆሜ ወንዱ ደክሞት ሲያርፍ

አይቼ መጣሁ ብዙ ጉድ፣
የሰው አዝመራ ሲታጨድ

አይዙም ወይ ጥላ እንደ ሰው ሁሉ፣
በዚህ በረሞጫ በጸሐይ በሰሉ፡፡

አዝን የነበረ ልጄ በማጣቱ፣
ዛሬስ አገኘ አሉ ባሕር ሆነ ቤቱ፡፡

አያችሁልኝ ወይ የዚያን ሰው እኅት
ቆማ ሳር ታያለች የሌላትን ከብት

አያውቁም ነበረ ሰውን ማሳዘን፣
ዛሬስ አስለቀሱት ትንሽ ትልቁን፡፡

አይበረክትላት የያዘችው ሁሉ፣
ያንን የሰው ሸክላ ሰብራው መጣች አሉ፡፡

አይዋ ተሰማን ሄጄ አዋየዋለሁ፣
በቅሎ ጠፋ ሲሉ ማታ ሰምቻለሁ፡፡

አይደለ የመንፈቅ አይደለ የወር፣
እንደ ምን አለፍሽው ያመት ባልን ክብር

አይጣል አይጣል አልን ስንለምነው፣
ሳናስበው ድንገት ጣለብን ምነው፡፡

አደባባይ ቆሞ አበጀሁ ቢላችሁ፣
ይህን ባለ ጊዜ ምን ትሉታላችሁ፡፡

አዲስ አዲሱ ልብስ ዋጋው እየበዛ፣
እንዴት እንሆናለን ልብስ ሳንገዛ፡፡

አዳራሹ ሰፊ በሩ አልጠበባችሁ፣
በተራ በተራ ምነው መግባታችሁ፡፡

አይገርማችሁም ወይ የዚያች የልጅ ነገር፣
እኔን አንከር ትታ እሷ ጎንደር ማደር

አደባባይ ቆሜ አያለሁ ዝም ብዬ፣
ማቅን የለበሰ አገኛለሁ ብዬ፡፡

አዲስ አበባ ላይ ቡና ቢወደድ፣
ከጅማ ሰው ካለ ይመጣል በግድ፡፡

አዳምጠኝ ወንድሜ ጉዳቴን ልንገርህ፣
ዘሬ ጠፍቷልና ከበቀለ ወዲህ፡፡

አዳራሹ ዝግ ነው እልፍኙ ተከፍቷል፣
ያን የራስ ዐሊን ቤት ማን ይገባበታል፡፡

አዳራሽና እልፍኝ ብከለከልም፣
ምንም ቢቸግረኝ እዳስ አልገባም፡፡

አዳራሽ መጋበዝ ለመደና ሰዉ፣
እዳስ መብላት ሆነ የሚያስለቅሰዉ፡፡

አገሩ ደጋ ነው አያበቅልም ገብስ፣
እሷ በሶ አትበላ እሱም በሶ አይቀምስ

አገራችን ቆላ መስክ የለ በደጅ፣
እንዲያው አፈር ላፈር እንጫወት እንጅ፡፡

አገሬን አገሬን የምትል ወፍ አለች፣
እኔን እኔን መስላ ታሳዝነኛለች፡፡

አዳጊዎች ናቸው ልጆቾዎ ሁሉ፣
ትልቁን ትንሹን መለየት አይችሉ፣

ምንም አልታወቀ አልተረጋገጠ፣
ባካል ሆነ በመልክ ማን እንደበለጠ፡፡

አገሩን አለመድሽ ያለሽ በንግድነት፣
ምነው ቢቀርብሽ ወጣ ወጣ ማለት

አገሬ አግባኝ ብላኝ እቴ፣
እየታከተው ጉልበቴ፣
ቢካፈሉትም የኛን ዕጣ፣
በይ መሬትም አናጣ

አገርሽ ወዴት ነው ብዬ ብጠይቃት፣
ከመከም ብላ ሳቀች ነገሩ ቢደንቃት፡፡

አጋፋሪ አይቁም ከበሩ፣
ምነው ሕዝብዎ መመረሩ፣
አሁን ሳይጠሩት ገቢው ማነው፣
ቤትዎ ተፈሪ ነው

አጤ ምኒልክ ተጉዘው፣
ከቤቴ በላይ ሰፍረው፣
ሳያዙ አይቀሩም መጥን፣
እንጀራ ጠላ እኔን

አፈር መልሱ እንጂ ድንጋይ ለምናችሁ፣
የቀለም ቀንድ ነው ትሰብሩታላችሁ፡፡

አፈርሳለሁ ቤቴን መሥራት ይመሥል፣
ቀን በጣለ ጊዜ የት ይደረሳል

አጎንብሼ መሄድ አላውቅ ብዬ እንደ ሰው፣
እቀና ብዬ ነው ቤቴ የፈረሰው

አጠረ ቁመቴ ወንድሞቼን ባይ፣
እያደጉ ማነስ እንዲህ ኖሯል ወይ፡፡

አፄ ዮሐንስ ይዋሻሉ፤
መጠጥ አልጠጣም እያሉ፤
ሲጠጡ አይተናል በርግጥ፤
እራስ የሚያዞር መጠጥ።

አፈር ተሸክሜ ከብዶኝ ዕያየኝ፣
አትድከም ይለኛል ይኸ የሰው ሞኝ፡፡

አፈኛ ይሏታል ባላወቁት ነገር፣
ውልውሉን ይዛ ነው እሷ እምትናገር

አፋፍ ላይ ዘልቆ ጠርቶን፣
እረ ምን ብሎ አለን ይሆን

አፌ አልተናገረ በጆሮዬ አልሰማሁ፣
እንዲያው ታሰርኩና በወሬ ተፈታሁ፡፡

አፍንጫዬን ጠላ ለምን ሸተተው፣
እቤት መጠንሰሴን ማረጌን ስተው፡፡

አፏ ሳይናገር ሳይኖራት ክፋት፣
አረ ስለ ምን ነው ሰው አማሽ ያሏት



ኢየሱስ ናዝራዊ ለካ በጉተና ተከፍክፎ ኖሮ፣
ይኸው ባንተ ጊዜ ተሠራ ዘንድሮ፡፡

ኢጣልያ ስዩምን ስለምን ጠላው፣
መረቡን አስጥሎ አሣ ባበላው፡፡

እሑድም ቅዳሜም ግብር ሲበላን፣
መንገድ ሲያስኬደን፣
ሰንበት የማይል ሰው ምን አጋጠመን፡፡

እመቤታችን ግብጽ ወርዳ፣
ከየሩሳሌም ተሰዳ፣
የተቀበለችው ሥቃይ፣
ሰው ወልዳ አይደለም ወይ

እመቤቴ ወልዳ የጌታዬ እናት፣
ምን ይዤ ላይ ልሂድ የተጠራሁ ለት፡፡
እመንታ መንገድ ላይ አንድ ቤት ነበረኝ፣
አላፊው አግዳሚው ያፈርሰው መሰለኝ፡፡

እመጣለሁ ብሎ ሰው እንዴት ይዋሻል፣
ማበል እንኳን አንቺን ምድር ያበላሻል

እማራለሁ ብሎ ጀምሮ ፊደል፣
ከዋ አድርሶት ሄደ ይህ የልጅ ችኩል፡፡

እረኛው ነህ አሉ አንተ ሰው ለዚያ ሰው፣
ባልመጣ በቀረ ብታገኝ መልሰው

እራሱን የቻለ ከፊደሉ ማነው
ከጠየቅከኝማ እኔ እማውቀው ና ነው

እራሴን አሞኝ እያያችሁ፤
ለምን ሰከረ ትላላችሁ፤
አሁን ማን ሰጠኝ ለኔ ጠጅ፤
እንጀራ አዞረኝ እንጅ።

እራሴን አንገቴ አልችለው ብለህ፣
ሁል ጊዜ በሰው ፊት ትጥለኛለህ፡፡

እራቤን ጉዳቴን ጆሮዋ እየሰማ፣
ባሳዝነው ብላ ሰጠችኝ አክርማ፡፡

እራቴን አይሰጠኝ ይህ አዛዥ ምን ይላል፣
ሰው ሁሉ በውቀቱ በጊዜው ይበላል፡፡

እራት በመታቀፍ አለቀ ሸማዬ፣
በቃ አድርገህ ስጠኝ እባክህ ጌታዬ

እርሱ ምን ቸገረው ሰው ሁሉ ቢጉላላ፣
መርጦ ከተማውን ከያዘ በኋላ፡፡
እርሳስ ለመጻፊያ ለማግኘት ስንጥር፣
ለካስ ከፊታችን ኖሯል መቃብር፡፡

እርስቴን ሲያርስብኝ አያለሁ ዝም ብዬ፤
ዘር ሳይዙ መሬት ምን ያደርጋል ብዬ፡፡

እርግብና ዋኔ አብረው ዘመቱና፣
እርግብ ደኅና ገባች ዋኔን ገደሉና፡፡

እርጥብ የነበሩ ከውሃ ሲወጡ፣
አሁን እደጃችን መጠጥ ብለው መጡ፡፡

እሰው ማሽላ ገብተህ፣
ወይ አልተቀመጥህ ቆመህ፣
በሩቅ ያየህ ሰው ፈጀው ይላል፣
ቆርጦ መሄድ ይሻላል

እሱ ባጭር በቅሎ ማልዶ ገሠገሠ፣
እኔ ኮርቻ አጣሁ ቀኛዝማች ታደሰ፡፡

እሱን ሞት ሲጠራው በሩቁ ሰምቼ፣
እኔም ወይ አላልኩም ለራሴ ፈርቼ

እሳት ይዣለሁ በገል፣
ውስጡን ሸፍኜ በቅጠል፣
አላነደውም ይጢስ፣
ቀን እወጣ ድረስ

እሳት ፈጀው አሉ ጌታው ቤትዎን፣
ከገበያ በላይ የነበረውን፡፡

እስቲ ልነሣና ልክፈተው በሬን፣
አምጥቶልኝ እንደሁ ይህ አሽከር ብሬን
እስቲ ንገሩት ቢፈቅድ፣
በጄ ብሎ እንዲሄድ፣
ወይ ንገሩት ቁርጡን፣
በጅ ካላለ መቅረቱን

እስቲ አታድርገኝ የሰው ሞኝ፣
ብስል ሰው እንጂ ነኝ

እስቲ አትቸኩሉ ሂዱ ቀስ ብላችሁ፣
ይኽን የሰው ሸክላ ትሰብሩታላችሁ፡፡

እስቲ ዝምድናህን ቆጥረህ ንገረኝ፣
ከወንድም አንተ ነህ ትዝ የምትለኝ

እስቲ ጓዳ ግቡ ያች ሌባ ገብታለች፣
ካላጣችው ሥጋ ልብ ይዛ ሄዳለች

እስቲ ጠይቁልኝ ቤቷን ጥላ አደረች፣
ሰዎች አይተዋታል ገበያ ነበረች፡፡

እስቲ ጠይቁልኝ ወንድሜን፣
ደሞ አገርሽቶት እንደሆን

እስከ ኀሙስ ድረስ ቀን ቁጠር ዐውቃለሁ፣
ዐርብ ቀን ጠፍቶብኝ ተቸግሬአለሁ

እስከ ዛሬ ድረስ መቼ ተረዳሁት፣
ባላልጋ መሆኑን አሁን ነው ያወቅሁት፡፡

እስከ ዛሬ ድረስ መች ዐወቅሁ ዝናሽን፣
ገና ዛሬ ሰማሁ ሸንኮራ መሆንሽን

እስከመቼ ድረስ ስዞር እኖራለሁ፣
ማዘኔን ቆርጬ ቤቴን እሠራለሁ፡፡

እስከካሁን ድረስ ያመጣነው፣
ጊዜው ጣይ ሆኖብን ነው

እስከዚያው ነው እንጂ ሢሦ ማረሳችን፣
ኋላማ እንገባለን በየመሬታችን፡፡

እስኪ ልነሳና ሙሾ ላውጣለት፤ 
ለዚ ለወንድሜ ለቀረው ከአለት፡፡

እስኪ በሉ ስጡት ለዚ ሰው ፈተና፣
ቀን እኮ አጥፍቶታል ምኑን ተማረና፡፡

እስኪ ተመልከቱት የአምላክን ጸጋ
የሰው ሸክላ ሰሪ ሳይቀበል ዋጋ

እስኪ የኋላህን ዘወር ብለህ እየው፣
ጃንሆይ ይሉት ነበር አባትክን ቃኘው፡፡

እቀድማለሁ ብሎ ሽማግሌውን፣
ዐፈር ላይ ወደቀ ወይ ሕጻን መሆን፡፡

እባብ ሆነ ውቤ ሰውነቱን ትቶ፣
አላባቱ ሊነክስ ካቡን ተጠግቶ፡፡

እባካችሁ ሰዎች ያችን ልጅ ተቆጧት፣
አትጣላ ከኔ ርሷን ባላገባት



















